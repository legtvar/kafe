<p>Filmový festival Fakulty informatiky Masarykovy univerzity (FFFI MU) je festival krátkých amatérských filmů.
    Festivalový večer se bude konat na Fakultě informatiky MU a v Univerzitním kině Scala v pátek 17. 5. 2024 od 19
    hodin.</p>

<h3>Propozice</h3>

<h4>1. Pojmy</h4>
<p>1.1.&nbsp;<strong>Festival</strong> – Filmový festival Fakulty informatiky Masarykovy univerzity (FF FI MU) je veřejná přehlídka krátkometrážních filmů. Přehlídka má část hlavní (soutěžní) a část bonusovou (nesoutěžní).</p>
<p>1.2. <strong>Pořadatel</strong> – Festival pořádá Laboratoř Elektronických a MultiMediálních Aplikací (LEMMA) FI MU v rámci výuky, kterou garantuje na FI MU.</p>
<p>1.3. <strong>Doba a místo konání</strong> – Festival se obvykle koná v Brně, v zápočtovém týdnu FI MU jarního semestru akademického roku.</p>
<p>1.4.&nbsp;<strong>Dramaturgická komise</strong>&nbsp;– Komisi tvoří vyučující LEMMA, kteří s pomocí dalších odborníků provedou výběr promítaných filmů pro festivalový večer.&nbsp;</p>
<p>1.5.&nbsp;<strong>Odborná porota</strong>&nbsp;– Pořadatel jmenuje odbornou porotu z odborníků oboru, která ohodnotí snímky promítané na festivalu a určí pořadí nejlepších filmů.&nbsp;</p>
<p>1.6.&nbsp;<strong>Autor</strong>&nbsp;– Autorem díla se rozumí držitel autorských práv souborného díla, typicky režisér. Pouze autor díla může pod svým jménem přihlásit film na festival. V&nbsp;případě, že se na jednom filmu podílelo více režisérů, může ho přihlásit pouze jeden z&nbsp;nich, a to se souhlasem všech spoluautorů.</p>
<p>1.7. <strong>Amatérský film</strong>&nbsp;– Snímek, který neprodukovali profesionální autoři. Soutěž je určena primárně pro začínající filmaře, zejména studenty a absolventy&nbsp;středních, vyšších odborných škol nebo vysokých škol se zaměřením studia / oboru / předmětu na audiovizuální tvorbu.</p>
<p>1.8. <strong>Metráž</strong> – Do hlavní soutěže mohou být přijaty amatérské filmy libovolného žánru i formy zpracování (hraná, animovaná) v délce do 8&nbsp;minut. Do bonusové sekce se mohou hlásit krátkometrážní filmy libovolné délky. Filmy v bonusové sekci mohou přesáhnout 8 minut.</p>
<p>1.9.<strong>&nbsp;Autorskoprávní garance</strong>&nbsp;– „Prohlašuji, že jsem jako autor držitelem všech autorských práv či jejich licencí k filmu (obrazových, hudebních, zvukových), mám vypořádána práva s výkonnými umělci v díle, snímek neporušuje zákony ČR a ke vzniku filmu bylo využito pouze legálních postupů (díla duševního vlastnictví). Snímek neobsahuje skrytou reklamu, nejedná se o propagační film a o snímek obchodního či podnikatelského subjektu. Potvrzuji, že snímek má nekomerční charakter a jeho licence&nbsp;nebyla součástí obchodního kontraktu či komerční distribuce, stejně tak že držitelem práv není nad 50&nbsp;% jiný koproducent (obchodní subjekt, škola)."</p>

<h4>2. Práva a povinnosti autora</h4>
<p>2.1. <strong>Přihlašující.</strong> Film může přihlásit pouze autor díla, mající&nbsp;trvalé bydliště&nbsp;na území EU, a to pod svým jménem. O&nbsp;výjimku lze požádat pořadatele.</p>
<p>2.2. <strong>Počet přihlašujících filmů.</strong> Jeden autor smí přihlásit v jednom ročníku maximálně 3&nbsp;libovolné filmy.</p>
<p>2.3. <strong>Stáří filmu.</strong> Přihlášený film nesmí být v den festivalu starší než 3&nbsp;roky.</p>
<p>2.4. <strong>Spoluautoři filmu</strong> nesmí být profesionálové v tvorbě audiovizuálních děl.</p>
<p>2.5. <strong>Téma filmů</strong> není nijak omezeno a je nezávislé na případném tématu festivalu.</p>
<p>2.6. <strong>Přihlášení filmu.</strong> Filmy je nutné přihlásit a nahrát pomocí webového formuláře přes odkaz na <a href="https://festival.fi.muni.cz">https://festival.fi.muni.cz</a> do data uvedeného na webu, typicky nejpozději 46 dnů před festivalem. Autor garantuje dodržení technické specifikace, korektnost a úplnost metadat uvedených v online formuláři. Přihlášením filmu souhlasí autor s těmito propozicemi.</p>
<p>2.7. <strong>Součinnost autora.</strong> Autor při přihlášení filmu poskytne texty a grafiku pro festivalovou brožuru se stručnou anotací snímku a filmové titulky v originále a v angličtině.</p>
<p>2.8. <strong>Autorské licence.</strong> Autor přijatého filmu poskytuje pořadateli bezplatnou licenci a právo k&nbsp;veřejné projekci filmu v&nbsp;rámci festivalu, k&nbsp;uveřejnění filmu na sociálních sítích po dobu 1 měsíce od konání festivalu a k&nbsp;uchování rozmnoženiny k případnému promítání filmu v rámci výuky, k&nbsp;propagaci FF FI MU a k&nbsp;neveřejnému promítání pro akademickou obec MU. Také poskytují právo využít&nbsp;části filmu (video i audio stopu)&nbsp;k vytvoření a veřejné projekci audiovizuálního díla&nbsp;a to za účelem propagace festivalu (video upoutávka a sestřih nominovaných filmů) a právo používat fotografie, plakáty, screenshoty a jiné materiály zaslané k přihlášce v rámci propagace FF FI MU na všech online i tištěných materiálech.</p>

<h4>3. Práva a povinnosti pořadatele</h4>
<p>3.1. <strong>Dramaturgie.</strong> Pořadatel si vyhrazuje právo vyloučit příspěvky, které nesplňují tyto propozice, nebo příspěvky, které jsou v rozporu s českou legislativou. Na festival nebude přijat film obsahující příliš vulgární a pohoršující záběry, které by zásadně omezovaly přístupnost festivalu široké veřejnosti.</p>
<p>3.2. <strong>Výběr filmů</strong> k projekci a dramaturgii večera určí dramaturgická komise v čele s ředitelem festivalu. Na zařazení filmu do programu festivalu není právní nárok. Autoři budou o přijetí či nepřijetí díla k&nbsp;projekci na festivalu informováni pomocí kontaktů uvedených v přihlášce.</p>
<p>3.3. <strong>Hodnocení a ceny.</strong> Pořadatel organizuje a vyhlašuje umístění tří nejlepších snímků ve dvou kategoriích:</p>
<p>a) Hodnocení a ocenění odbornou porotou, kdy autor získává finanční odměnu.</p>
<p>b) Ocenění diváků, kdy autor získává věcné ceny.</p>
<p>Pořadatel si vyhrazuje právo kterékoliv místo a kategorii nevyhlásit bez udání důvodu. Na výhry nemá autor právní nárok a nepeněžní ceny nelze ani alternativně plnit či proměnit v&nbsp;penězích.&nbsp;</p>
<p>3.4. <strong>Předání cen.</strong> Ceny budou vydány na základě písemné dohody autora s pořadatelem. Věcné ceny budou vítězům předávány osobně na festivalu. Pokud se autor (či zástupce) vítězného filmu nezúčastní předávání cen osobně, má možnost vyzvednout si ceny na Fakultě informatiky MU v&nbsp;Brně do jednoho měsíce po skončení festivalu. V opačném případě ceny propadají bez náhrady.</p>
<p>3.5. <strong>GDPR.</strong> Veškeré osobní údaje poskytnuté při registraci autora jsou důvěrné a je s nimi nakládáno v&nbsp;souladu se zákonem č. 101/2000 Sb. Pořadatel neposkytne tyto údaje třetím stranám.</p>

<h3>Povinné technické specifikace pro filmy:</h3>
<ul>
    <li>
    <p>Formát (kodek) videa: H.264 (doporučený), MPEG-4 Part 2</p>
    </li>
    <li>
    <p>Formát (kodek) audia: WAV, FLAC, MP3 (bitrate u MP3 alespoň 192 kbps)</p>
    </li>
    <li>
    <p>Frame rate videa: 24 fps</p>
    </li>
    <li>
    <p>Titulky: anglické ve formátu SRT nebo ASS</p>
    </li>
    <li>
    <p>Kontejner: MP4 (doporučené), M4V, MKV</p>
    </li>
    <li>
    <p>Rozlišení: na šířku alespoň FullHD (t.j. 1920)</p>
    </li>
    <li>
    <p>Bitrate: 10 - 20 Mbps</p>
    </li>
    <li>
    <p>Hlasitost: max. -3dB</p>
    </li>
    <li>
    <p>Velikost: max. 2GB</p>
    </li>
</ul>

<h3>Doporučení:</h3>
<ul>
    <li>
    <p>Včas ověřte, že platforma YouTube nedetekuje ve vašem filmu porušení autorských práv.</p>
    </li>
    <li>
    <p>Pokud je potřeba platformě YouTube doložit, že držíte licenční práva na použitý materiál, nebo v případě technických potíží nás kontaktujte nás na <a href="mailto:festival-tech@fi.muni.cz">festival-tech@fi.muni.cz</a>.</p>
    </li>
</ul>
